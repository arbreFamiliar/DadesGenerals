Santa Linya és un poble que pertany a la comarca de la Noguera i dista uns deu quilòmetres del Monestir de les Avellanes. Avui en dia, és un nucli agregat al de les Avellanes. A l'abril de 1938, amb l'arribada de les tropes franquistes a la població comandades pel general Sagardia, aquest poble va viure un dels episodis més inexplicables de la seva història. Vuit joves van ser cridats a declarar a l'Ajuntament. Segons testimonis, a mitjanit se'ls van endur i mai més se'n va saber res. Antonio Taribó, nebot d'un dels desapareguts, demana per a ells un homenatge.

Diuen que el temps tot ho cura. No pensa el mateix Antonio Taribó Burguès, un home que després de 64 anys continua preguntant-se avui el parador dels cossos de vuit joves de Santa Linya. A l'abril de 1938, després de tornar del front d'Aragó, els nois van ser citats a l'Ajuntament mitjançant pregó per declarar amb la promesa que no tenien res a témer. Van desaparèixer i mai més ningú va saber res d'ells. Aviat, els familiars van entendre que havien estat afusellats.
Antonio Taribó, nebot d'un dels desapareguts, explica al diari LA MAÑANA que, malgrat els esforços realitzats per conèixer més detalls d'aquella enigmàtica història, mai ningú no li va donar cap pista del lloc on podrien estar enterrats els cossos dels nois. Només alguns rumors que no van aconseguir desentranyar l'assumpte.
En els últims anys, ha estat encara més forta la seva insistència per demanar "a qui correspongui" que realitzin tots els esforços necessaris per poder localitzar els cossos d'aquells joves "i portar-los als cementiris dels seus respectius pobles, que és on haurien d'estar", sosté Taribó.

Taribó explica que cada cop resulta més difícil conèixer els detalls d'aquesta història, ja que no queden ni les mares ni els germans de les víctimes, sinó que "només alguns nebots com ell". Un esdeveniment com aquest, que ha romàs un tema tabú al llarg dels anys, ara pràcticament "ha quedat tancat hermèticament", oblidat per molts amb el pas de les generacions. "Després de tants anys, que no hi hagi un interès per conèixer el que va succeir és perquè els interessats ja no hi són", va dir.
Per tot això, després d'anys de malaguanyada recerca, Taribó ha demanat per escrit a l'alcalde d'aquest municipi (avui agregat al de les Avellanes), Emili Giné Camps, un homenatge a aquells joves víctimes de la repressió franquista, un reconeixement que mereixen "ells així com les seves mares, que van portar una vida plena de dolor i que van morir sense conèixer on es trobaven enterrats els cossos dels seus fills".

Què va passar aquella nit?
Tot i que és cert que aquest no és l'únic cas de desapareguts a la Guerra Civil, sí que resulta ser un cas misteriós. Durant els anys de guerra, van ser molts els desapareguts en combat o els executats pel seu delicte de pertànyer o fins i tot només tenir certa simpatia amb l'esquerra catalanista republicana.
Josep Maria Solé i Joan Villarroya expliquen al seu llibre L’ocupació militar de Catalunya que la dura repressió sobre una població que acabava de ser ocupada militarment per l'exèrcit nacional girava entorn del "problema català". Al llibre s'explica que un alt comandament franquista va exclamar a Santa Linya els primers dies d'abril de 1938: "El sol fet de ser catalans, us fa rojos".

Tanmateix, les raons del perquè del que va succeir aquella nit a Santa Linya probablement no es coneixeran mai, perquè qui, en aquells moments, era prou valent per denunciar el que havia vist o acusar el responsable? La por a explicar el que sabien és, per a Taribó, un dels principals motius pels quals testimonis i descendents han callat durant anys per mantenir el que va passar aquella nit del 7 d'abril sota clau.

Els rumors
Antonio Taribó explica que, malgrat les seves insistents preguntes a possibles testimonis de l'època durant anys, mai ningú li ha volgut dir res al respecte.
La rumorologia diu que un veí de Santa Linya va veure com, en plena nit, treien els joves de l'edifici consistorial i se'ls emportaven en un camió. Poc després, va córrer el rumor que els havien afusellat al cementiri del monestir de les Avellanes, cosa que mai s'ha fet pública oficialment. Taribó assegura que "vam sentir que els havien tret de l'Ajuntament, però a l'hora de preguntar, a l'hora de la veritat mai ningú sap res".
Així mateix, Taribó explica que dels 11 joves citats aquella nit a l'Ajuntament, vuit van desaparèixer però tres van ser enviats a un camp de concentració. Tampoc aquests últims no van explicar mai el que va succeir.
Taribó, que va passar la major part de la seva infància amb la padrina, explica que ella mai va poder superar la pèrdua d'aquell fill i que va viure de molt a prop el dolor d'aquells familiars que, com la seva àvia, no van entendre mai perquè es van emportar els seus fills. "No vaig al poble tant com m'agradaria perquè encara avui tinc por de trepitjar el sòl on jeuen els cossos sepultats", va expressar commocionat Antonio Taribó.

Sagardia, un dels repressors franquistes més brutals
Les forces franquistes de la 62a divisió comandada pel general Antonio Sagardia Ramos van entrar a Catalunya per la zona de Campell i en direcció a Àger i Balaguer. El 7 d'abril de 1938 arribava a Santa Linya. Poc després, continuava el seu avanç cap al Pallars Sobirà, comarca que va patir una de les repressions més salvatges del franquisme. Pràcticament sense resistència, Sagardia arribava poc després a les localitats de Llavorsí, Sort i Esterri d'Àneu.
Sagardia és un dels repressors més sanguinaris de tota la contesa. Era conegut, com diuen a L'Ocupació Militar a Catalunya, per realitzar "una sèrie d'execucions de civils, de qualsevol estat o condició, que sorprenen per la seva brutalitat, la quantitat i per les seves morts indiscriminades i innecessàries". Josep Maria Solé i Joan Villarroya afegeixen en el seu llibre que Sagardia va ser "una figura que apareix envoltada de tons molt negres i que davant els rojos i els separatistes utilitzava uns mètodes molt expeditius".
En plena Guerra Civil, vuit fosses del Sobirà van acollir els cossos de desenes de persones que Sagardia va assassinar sense cap tipus de judici previ per part de les forces franquistes.


[Font original](https://www.foroporlamemoria.info/noticia.php?id_noticia=256)
